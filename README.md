# Sammendrag 

Roos, R., Evju, M., Endrestøl, A., Nowell, M., Hanssen, O., Nordén, B., Andreasen, M., Kyrkjeeide, M.O., Bengtsson, F. & Hassel, K. 2024. Overvåking av effekter av tiltak for åtte trua arter og en naturtype i 2024. NINA Rapport 2538. Norsk institutt for naturforskning 

 

Norge har forpliktet seg til å stanse tapet av biologisk mangfold i tråd med den globale naturavtalen. Det er også satt mål om at utviklingen av status for trua og nær trua arter og naturtyper skal bedres. For å nå disse ambisiøse målene trenger forvaltningen kunnskap om effekter av tiltak for trua arter og naturtyper som gir videre grunnlag for effektive restaureringstiltak. Tiltak for trua natur innebærer eksempelvis restaureringstiltak som fjerning av fremmede arter, skjøtselstiltak som slått eller beite, eller bevaringsutsetting for å gjeninnføre arten på lokaliteter der den har svært liten populasjon eller har dødd ut. Denne rapporten oppsummerer årets resultater fra effektovervåking av pågående tiltaksgjennomføring for seks arter og en naturtype: åpen grunnlendt kalkmark i boreonemoral sone, dragehode, honningblom, elvesandjeger, stor elvebreddedderkopp, klippeblåvinge og prikkrutevinge. I tillegg er overvåking av to andre trua arter som det gjennomføres forvaltningstiltak for, lagt til prosjektet: trønderlav og trøndertorvmose.    


Åpen grunnlendt kalkmark 

Overvåking ble videreført på seks lokaliteter hvor restaureringstiltak ble igangsatt i 2022 og 2023. Resultatene viser at tiltakene er effektive og fører til en reduksjon av busksjikt og fremmede arter på flere av lokalitetene. Det er allikevel et stort behov for oppfølgingstiltak, da det er registrert økninger i rotskudd av (fremmede) busker og i dekning av fremmede og ruderale arter etter gjennomførte tiltak. Et langsiktig perspektiv er nødvendig for å fange opp om tiltakene har ønsket effekt på naturmangfoldet over tid. Det anbefales tett dialog mellom ulike aktører, dokumentasjon av oppfølgende tiltak og videreføring av overvåkingen i 2025. 


Dragehode  

Overvåkingen ble igangsatt på én lokalitet i 2023 og videreført i 2024. Så langt tyder resultatene ikke på at sen slått utført i 2023 har ført til endring i dragehodepopulasjonen. Det anbefales en ny runde med slått i 2025 og oppfølging med forenklet datainnsamling.  


Honningblom 

Videreføring av overvåkingen på artens fire forekomstlokaliteter viser at honningblom har hatt en relativt god vekstsesong i 2024, og bestandene ser ut stabile under dagens forvaltningstiltak (slått). Detaljerte vegetasjonsanalyser tyder på en større variasjon i plantesamfunnet mellom forekomstlokalitetene enn mellom ruter med og uten honningblom. En foreløpig analyse av sammenhengen mellom bestandsstørrelse og tørkeforhold sommeren før viser kontrasterende effekter mellom lokalitetene, sannsynligvis på grunn av lokale jordforhold. I 2025 anbefaler vi å videreføre overvåkingen og å utvide overvåkingen til å inkludere klimaloggere. I tillegg anbefales det å prioritere utvikling av protokoll for utsetting og overvåking av oppformerte honningblom-planter på eksisterende lokaliteter. 


Elvesandjeger 

De største forskjellene i elvesandjegerbestanden fra foregående år var lavere totalantall og endring i artens arealbruk hos de to største delbestandene. Resultatene av effektovervåkingen viser at fullstendig luking av lupiner (invasiv fremmedart) har en positiv effekt på bestanden av elvesandjeger, med økning i antall larver sammenlignet med delvis eller ingen luking. Uten luking danner lupiner en tett vegetasjon som reduserer leveområder for elvesandjeger. Effekten er spesielt merkbar i lokaliteter som har blitt luket flere ganger, noe som indikerer at regelmessig og omfattende luking bidrar til å skape og opprettholde mer egnet habitat for arten. 


Stor elvebreddedderkopp 

Fullstendig luking av hagelupin har vist seg å være effektiv for å støtte bestanden av stor elvebreddedderkopp. Uten luking vil lupiner spre seg og danne et tett vegetasjonsdekke som reduserer dynamiske sandflater som stor elvebreddeedderkopp har behov for. I tillegg viser resultatene at hyppigere luking gir en positiv effekt, særlig for voksne individer, og dette kan forventes å bidra til en økning i antall juvenile individer på sikt. 


Klippeblåvinge 

2024 ble det beste året for klippeblåvinge siden kartleggingen startet opp i 2010. Totalt ble det påvist 2192 egg og larver av klippeblåvinge (1938 egg og 254 larver) i Halden kommune. Som en del av overvåkingen kartlegges også introduserte pluggplanter av klippblåvingens vertsplante smørbukk (Hylotelephium maximum) på to av klippeblåvinge-lokaliteter. Av pluggplantene plantet i 2022 ble 62% prosent av pluggplantene i Hovsbruddet og 88% i Monolittbruddet gjenfunnet i live. Pluggplantene har dermed en betydelig dødelighet også to år etter utsetting. Mellom 15 – 18 % av pluggplantene ble brukt av klippeblåvinge. Vi anbefaler at basisovervåking av klippeblåvinge videreføres i Halden kommune, og at Fredriksten festning, hvor det er gjort bevaringsutsetting av klippeblåvinge i 2024, inkluderes i denne overvåkingen. 


Prikkrutevinge 

Totalt ble det funnet 117 larvespinn av prikkrutevinge fordelt på 20 delområder på Rauer i Fredrikstad kommune i 2024. Dette er et høyere antall enn i 2023, men fortsatt under halvparten av det som ble funnet i rekordåret 2022. Larvespinn ble påvist på sju nye delområder. Det viser at arten har en god spredning på øya. Likevel kan populasjonen totalt sett karakteriseres som liten og begrenset til én øy, og den er dermed også sårbar for stokastiske hendelser. Den forenklede vegetasjonsovervåkingen gjennomført i 2024 viser en sterk økning i antall blomstrende skudd av pollinatorplanter sammenlignet med tidligere år. På grunn av stor variasjon i vegetasjonshøyde mellom rutene ble det ikke funnet signifikant effekt av slått, men det er likevel iøynefallende at det i 2024 var svært liten forskjell i vegetasjonshøyde mellom ruter som er behandlet minst én gang og ruter som aldri er slått. Det anbefales å fortsette og følge utviklingen av populasjonen av prikkrutevinge på Rauer, samt fortsette å gjøre vegetasjonsanalyser for å forstå mer om artens habitatkrav. 


Trønderlav 

Overvåking av trønderlav viser at dens eneste gjenværende bestand er stabil, men vil lett kunne trues eller forsvinne av både naturlige og menneskelige faktorer. Det er utarbeidet et forslag til protokoll for bevaringsutsetting av trønderlav. Bevaringsutsettelse bør utføres på nye egnede lokaliteter og det er gjort preliminære forsøk med utsettelsesmetode, innhenting av klimadata samt thallus-utvikling for å finne best egnede lokaliteter. Kunnskapsgrunnlaget for arten kan styrkes ved forsøk på kultivering, populasjonsgenetikk og artens krav til livsmiljø. Det anbefales videreføring av overvåkingen i 2025. 


Trøndertorvmose 

Det er observert en tilbakegang i trøndertorvmosepopulasjonen i randsonen av artenes utbredelse (Snåsa). Dersom arten forsvinner fra lokaliteten, er bevaringsutsetting nødvendig for å reetablere arten og opprettholde dens utbredelse. Vi gjør et forslag til protokoll for bevaringsutsetting av trøndertorvmose og undersøker om innsamlede individer av trøndertorvmose kan oppformeres i veksthus.  


Felles for alle naturtypene og artene i effektovervåkingsarbeidet er det viktig med god samordning, planlegging og datainnsamling før tiltak gjennomføres. Dette gir de beste forutsetningene for å kunne vurdere hvordan planlagte tiltak best kan innrettes for å oppnå målene for å bedre utviklingen for trua natur. Bevaringsutsetting vil bli aktuelt for stadig flere arter for å redusere risiko for at de dør ut. Miljødirektoratet har utviklet klare retningslinjer basert på NINAs tidligere arbeid for å sikre at slik utsetting er vellykket og ikke medfører utilsiktede utfordringer, og vi anbefaler i det sterkeste at de brukes i framtidig bevaringsutsetting.  


# Effektovervåking rapport

The report describing and interpreting the results can be found here: https://brage.nina.no/nina-xmlui/handle/11250/2735576 and cited as: Roos, R., Evju, M., Endrestøl, A., Nowell, M., Hansen, O., Nordén, B., Andreasen, M., Kyrkjeeide, M.O., Bengtsson, F. & Hassel, K. 2024. Overvåking av effekter av tiltak for åtte trua arter og en naturtype i 2024. NINA Rapport 2538. Norsk institutt for naturforskning

# Previous reports

2020: https://brage.nina.no/nina-xmlui/handle/11250/265365 ,
2021: https://brage.nina.no/nina-xmlui/handle/11250/2735576 ,
2022: https://brage.nina.no/nina-xmlui/handle/11250/3035335 ,
2023: https://brage.nina.no/nina-xmlui/handle/11250/3056939,

# Repository structure

The repository has folders for the sub-projects where scripts were available.
